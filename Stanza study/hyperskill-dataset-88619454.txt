Nel 1980 recita nel secondo episodio del film Qua la mano e nella La locandiera di Paolo Cavara al fianco della moglie; nel 1981 riprende la collaborazione con Castellano e Pipolo girando Asso con Edwige Fenech e Innamorato pazzo nuovamente con la Muti (con la quale, si diceva, avrebbe avuto una breve relazione), con ottimi incassi. Nel 1982 gira Grand Hotel Excelsior sempre di Castellano e Pipolo e nel 1983 Segni particolari: bellissimo, film campioni d'incassi. Sempre nel 1982 Celentano gira con Pasquale Festa Campanile il film Bingo Bongo e successivamente di nuovo con Sergio Corbucci Sing Sing, dov'è protagonista del secondo episodio. Nel 1985 è la volta invece di Lui è peggio di me di Enrico Oldoini, nel quale recita di nuovo al fianco di Renato Pozzetto e che risulterà il suo ultimo grande successo commerciale.
