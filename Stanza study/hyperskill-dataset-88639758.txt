Nel 1251 i Senesi si legarono ai Ghibellini di Firenze con un patto di reciproca assistenza. Nella guerra del 1255 Siena ebbe la peggio e fu costretta a sottoscrivere l'impegno di non ospitare alcun esiliato proveniente dalle città di Firenze, Montepulciano e Montalcino. Tuttavia, nel 1258, Siena accolse i ghibellini fuggiaschi da Firenze, rompendo così i patti giurati: questo episodio viene considerato il casus belli del successivo scontro.
